### Referaatti Tero Huomon kandidaatintutkielmasta

Huomo käsittelee tutkielmassaan seuraavaa viittä ohjelmistoarkkitehtuurien käytäntöä, jotka voivat ottaa osaksi ketterää 
ohjelmistotuotantoa.

#### Sprint 0
Sprint 0 on käytäntö, jossa ohjelmistokehitysprosessin ensimmäinen sprintti on tarkoitettu pelkästään ohjelmistokehitysympäristön 
pystyttämiseen. Sprint 0:ssa esimerkiksi voidaan konfiguroida työntekijöiden kehitystietokoneet, asentaa tarpeelliset palvelimet ja hoitaa
projektin aloituksen kannalta oleelliset toimenpiteet kuntoon ennen varsinaisen ohjelmistokehitysprosessin aloittamista.

#### Arkkitehtuuri erillisenä prosessina
Tässä menetelmässä ohjelmistoarkkitehtuurin suunnittelu eriytetään omaksi, erillisen arkkitehtuuriryhmän vastuulla olevaksi, prosessikseen. 
Arkkitehtuuriryhmä noudattaa omaa aikatauluaan ja prosessimalliaan, mutta sitoutuu kehitysryhmän aikataulun mukaisiin tarkistuspisteisiin.
Arkkitehtuuriryhmän tehtävänä on suunnitella järjestelmän rakenne, joka tukee seuraavia toteutettavia toimintoja. Kuten itse ohjelmisto,
niin myös arkkitehtuurikin muodostuu inkrementaalisesti ja iteratiivisesti.

#### Suunnittelupiikit
Suunnittelupiikit ovat ketterän ohjelmistokehitysmenetelmän iteraation aikana suoritettavia jaksoja, joissa kehitystiimi keskittyy
ratkomaan järjestelmän laajentamisen, suunnittelun ja uuden teknologian mukana tuomia ongelmia tai haasteita. Suunnittelupiikit auttavat
ymmärtämään käyettävän teknologian yksityiskohtia.

#### Arkkitehtuurijaksot
Tässä menetelmässä normaalin sprintin sijaan toteutetaan ns. "arkkitehtuurijakso", jossa koko kehitys-ja arkkitehtuuriryhmä keskittyy
normaalin kehitystyön sijaan pelkästään ohjelmistoarkkitehtuurin suunnitteluun, kehitykseen ja toteutukseen. Arkkitehtuurijaksojen haittapuolena
on se, että jakson lopputuloksena on vähän tai ei lainkaan asiakasta hyödyttäviä ominaisuuksia.

#### Arkkitehtuuritarinat
Arkkitehtuuritarinat ovat järjestelmää kehittävän ryhmän järjestelmän rakennetta kuvaavia vaatimuksia, joiden tarkoituksena on tuoda esille
järjestelmän refaktoroinnin ja suunnittelun konkreettiset vaatimukset. Arkkitehtuuritarinat ovat samankaltaisia, kuin käyttäjätarinat eli
User Storyt, mutta asiakkaan sijaan ne tehdään kehitysryhmää varten. Arkkitehtuuritarinat toimivat kehitysryhmälle myös muistutuksina
järjestelmän rakenteesta.
